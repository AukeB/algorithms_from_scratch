De beginnend cabaretier
Goedenavond. Mijn naam is Herman Finkers en dat kan toch dacht ik lang niet van iedereen in de zaal gezegd worden. Ja, dames en heren, ik ben mij er eentje.

 

Mijn beroep is grappenmaker, men noemt dat ook wel cabaretier. Volgens een zekere definitie is een cabaretier iemand die mensen aan het denken zet over taboes die er heersen in de samenleving. Voorbeeld: ik heb mijn vrouw al dikwijls aan het denken gezet over vrijwillige euthanasie. Ja, ik ben mij er eentje.

 

Nog een voorbeeld: ik wil speciaal mijn vader, mijn moeder, mijn broertjes en mijn zusjes bij u onder de aandacht brengen, want het leuke is dat een optreden van mij meestal ook een familiegebeurtenis is. Net zoals Kerstmis en incest. Over incest gesproken: ik ben mij er eentje.

 

Ik word als cabaretier soms al in het openbaar herkend. Zo zijn er alleen bij ons in Almelo al twee winkels waar ik niet meer word geholpen.

Wanneer men mij herkent probeert men leuker te zijn dan ikzelf. Voorbeeld: ik vraag in de winkel om een pond jong belegen.

‘Een onsje meer, is dat erg?’

‘Nee hoor,’ zeg ik, ‘is helemaal niet erg.’ Waarop de verkoper een onsje extra op de weegschaal legt.

Dames en heren, u bent mij er eentje.

 

Laatst werd ik op de fiets herkend. Dat komt, ik fiets nogal veel. En u kent dat wel, fietsen in Nederland, wind tegen, regen tegen, hagel tegen. Gelukkig heb ik zo’n kindje voor me op het stuur... Wij hebben twee kindjes, ook een voor mijn vrouw...

 

Het zit namelijk zo, een auto kunnen we ons niet veroorloven, dus fietsen we nogal veel, en met dat weer in Nederland mag u wel stellen dat we heel bewust voor kinderen hebben gekozen.

 

Maar goed, ik viel laatst met mijn nageslacht van de fiets en we bleven hulpeloos gewond op straat liggen. Dus ik riep naar een willekeurige voorbijganger:

‘Majesteit, zoudt u ons overeind willen helpen?’

 

De koningin zag ons liggen, herkende mij onmiddellijk en zei: ‘Zo, kijk eens aan! De humor ligt op straat! Ja, meneer Finkers, wij zijn ons er eentje!’

 

Ik stelde me netjes voor aan de koningin: ‘Herman Finkers.’

‘Ja,’ zei ze, ‘ik vind uw programma’s altijd heel leuk.’ En ik had nog wel zó duidelijk mijn naam gezegd.

 

Of ik niet een optreden wilde verzorgen op het koninklijk huis. Nou, als er iemand is die gemakkelijk lacht, dan is het de koningin wel, dus ik antwoordde: ‘Ja, graag, majesteit.’

‘Leuk!,’ zei ze, ‘ik moet nou al lachen!’

 

Nog geen week later belde ik bij het koninklijk huis aan. Ik belde eerst nog bij het verkeerde nummer, ik zat bij de buren, maar die wisten wel waar ik moest wezen.

 

En terwijl ik daar zo op de stoep van Huis Ten Bosch stond, dacht ik: wat heb ik toch eigenlijk mooi werk! Ik kom nog eens ergens waar iemand anders niet zo gauw komt. Verhalen over hoe moeilijk het artiestenleven is, vind ik dan ook behoorlijk overdreven. Zo heb ik al ergens het verhaal gelezen dat de gemiddelde artiest drieëndertig maal zoveel zelfmoord pleegt als de gemiddelde arbeider. Wanneer een arbeider één keer zelfmoord had gepleegd, dan had een artiest dat al drieëndertig keer gedaan. Kijk, je zou ook gewoon kunnen concluderen dat een arbeider wat handiger is.

 

En om u verder nog eens een indruk te geven van de luxe in de showbusiness: ik heb in uw jongerencentrum de beschikking over een kleedkamer met een wastafel en een wc. Ja, het lijkt mij ook wat dubbelop, maar het is er toch allemaal maar.

 

En zoals ik al zei, je komt nog eens ergens. Zo heb ik al een keer opgetreden in Duitsland, waarbij ik me nogal versprak. Ik spreek überhaupt maar één woord Duits en ik had daar een act waarbij ik een stuk muziek draaide: de Peer Gynt Suite van de componist Edvard Grieg. Omdat dat nogal een vrij lang stuk is, wist ik niet of ik nu de gehele suite zou draaien of een gedeelte ervan. Dus ik vroeg in al mijn onschuld aan die Duitsers: ‘Wollt ihr ein kleines Stückchen oder wollt ihr den totalen Grieg?’

Ja, ich bin mir einer.

 

Mijn beroep is dus grappenmaker, het is niet anders, ik ben ook allang blij dat ik werk heb. Zo heb ik een spreuk bedacht voor aan de wand. Die spreuk luidt:

 

Niets zo charmant

als een spreuk aan de wand

 

Ik dacht dat ’t wel aardig was. Teksten heb ik ook, zoals deze:

 

Je vroeg een gitaar en een goochelspel

maar wat denk je wel? Ik ben Sint niet, Piet

 

Van die korte dingetjes, wee’j nie?